---
layout:        post
tags:
    - post
    - sv
title:         "Safari, safar och sāfāri"
---

Såg [denna tweet](https://twitter.com/pannlampspoet/status/1721188577864741090?t=K8SjbVmcRaREhEcMtMjLDQ&s=19):

>En gång hade jag en tandläkare som hette Rhesa Safari, det var lite roligt i sig sen fick jag reda på att safari betyder resa på swahili då tycker jag det blev en riktig höjdare
>
> *@pannlampspoet*

Slogs av att _Rhesa_ påminde om det bland iranier (och därmed tandläkare) vanliga namnet _Reza_ (som är ett av mina mellannamn). Safari skulle man dock inte heta på persiska, även om _safar_ (سَفَر med korta a-ljud som liknar Ä-ljudet i *ärta*‎) betyder resa och suffixet *-ī* generellt kan läggas till substantiv för att [modifera deras betydelse](https://www.jahanshiri.ir/fa/en/suffix-i). Detta är ett vanligt sätt att bilda efternamn på (t.ex: Vakili av _vakil_). Det hade varit logiskt att _safar + -ī_ skulle bilda resenär, men så är ej fallet. _Resenär_ bildas nämligen inte från _resa_ med inhemsk morfologi utan är inlånat från arabiska: _mosāfer_ (مُسافِر).

Svenskans _safari_ är som sagt inlånat från [swahili](https://en.wiktionary.org/wiki/safari#Swahili), där det uttalas med korta A-ljud (likt arabiska och persiska) och betyder resa. Ordet är precis som i persiskan inlånat från arabiska. På persiska heter dock safari just _sāfāri_. Orden _safar_ och _sāfāri_ (سافارى) har alltså samma arabiska ursprung, och är ord som i de språk från vilka de lånats in betyder samma sak. Ordet _sāfāri_ har dock passerat genom swahili (och kanske en till mellanhand) och därmed fått ett annat uttal med långa A-ljud.
