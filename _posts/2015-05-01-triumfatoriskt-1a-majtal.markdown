---
layout:        post
title:         "Första maj 2015: Sverige har en socialdemokratisk regering"
date:          2015-05-01 15:00:00 +0200
---
Kära vänner, vad kul att se er här! Jag hoppas att ni hade en riktigt trevlig valborg igår. Min valborgskväll tillbringades, precis som de två senaste åren med att skriva första maj-tal. Det är alltid en utmanande uppgift, men just i år var det faktiskt lite extra svårt.

Inte för att det är någon brist på intressanta ämnen att tala om. Jag skulle till exempel kunna prata om hur fantastiskt det är att Sverige äntligen har en utrikesminister som står upp för mänskliga rättigheter, även när förbrytarlandet heter Saudi Arabien. Eller, så skulle jag kunna prata om hur fantastiskt det är att vi har en statsminister som heter Stefan Löfven, som tar arbetslösheten på allvar och som ska leda oss till Europas lägsta arbetslöshet om några år.

Vänner, det svåra i år var inte att hitta något att prata om, utan att välja. Det är faktiskt en riktigt härlig kontrast från tidigare år.

För när jag gick med i SSU för snart fem år sedan gjorde jag det på grund av frustration. Besvikelsen över att socialdemokratin förlorade valet 2010, rädslan för att riksdagen fått ett rasistiskt parti och frustrationen över att Sverige skulle behöva genomlida ytterligare fyra år av borgerlig politik fick mej att ta steget och engagera mej politiskt.

Mycket har hänt sen dess. Jag har lärt mig otroligt mycket om hur samhället fungerar, jag har utvecklats som ledare, och jag har fått det fantastiska förtroendet att representera Socialdemokratin i den här kommunen. Men framförallt så har den frustration och ilska jag kände när jag som 15-åring gav mej in i den här rörelsen, bytts mot en känsla av glädje och framtidshopp.

För vänner, förra året var det val. Socialdemokratin vann regeringsmakten.

Så när jag tidigare år stått här och framförallt talat om hur dåligt moderaterna sköter sej så står jag här inför en helt ny utmaning, en betydligt roligare utmaning, och det är att prata om hur fantastisk socialdemokratin är.

Och det är faktiskt en riktigt tacksam uppgift. Sverige har äntligen fått en regering värd namnet. Vårt erkännande av Palestina ledde till en våg av liknande ageranden runtom i världen. 90-dagargarantin, som vi förresten redan infört här i Botkyrka, är ett enormt lyft från borgarnas ungdomsrabatt och nyligen lanserades ett förslag som ska ge 15 000 nya bostäder per år för att bekämpa bostadsbristen.

Det kommer inte bli lätt och samhällsutmaningarna är stora. Men jag känner mej trygg i att Sverige har fått en regering som är aktiv, som jobbar med insikten att marknaden faktiskt inte automatiskt löser alla problem och som fördelar våra gemensamma resurser så att de hamnar där de behövs som mest. Och jag hoppas och tror att jag om några år vaknar upp som jag gjort idag, dagen efter valborg, med just en sån här dag framför mej, och läser i tidningen att bostadsbristen är löst och att Sverige har Europas lägsta arbetslöshet.

För den här dagen ska inte handla om att minnas en tid som varit, den handlar om att blicka framåt. Framåt mot ett rättvisare Sverige, ett Sverige där alla behövs och ett samhälle som vi bygger tillsammans. Ett socialdemokratiskt Sverige, helt enkelt.

Glad första maj på er! Tack för att ni lyssnat!
