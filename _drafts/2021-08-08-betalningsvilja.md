---
layout:        post
title:         "Betalningsviljan - utilitarismens misslyckade lillebror"
date:          2021-06-17 15:00:00 +0200
---

Sommarens regeringskris föranleddes av en lång debatt om den svenska modellen med förhandlade hyror. I och med januariavtalet hade Stefan Löfven bundit regeringen till att bryta ett viktigt vallöfte om att vara ett värn mot borgarnas hot om marknadshyror. Detta blottade sprickorna i den GAL-allians som utgör regeringsunderlaget, mellan de som förespråkar en traditionell vänsterpolitik i ekonomiska frågar och de högerradikaler inom L och C som vill ersätta den svenska modellen med marknadssystem.

Men frågan om marknadshyror blottade även en spricka inom det socialdemokratiska partiet. En viktig komponent i detta är att stora delar av socialdemokratin okritiskt tagit till sig vissa nationalekonomiska dogmer som i grunden är oförenliga med en socialdemokratisk samhällssyn. Detta problem är särskilt utbrett inom den teknokratiska lagda "pragmatiska"[^1] partihögern som präglas av en överdriven tro på att det går att härleda fram optimal policy som är objektivt (alltså oideologiskt) överlägsen. Detta görs inte sällan genom att applicera nationalekonomiska teorier för att uppnå "effektiva" resultat. Ett exempel på sådan effektivitet, som för en socialdemokrat i bästa fall är otillräcklig men ofta är oacceptabel, illustreras av begreppet _betalningsvilja_.

Innan vi går in på det begreppet vill jag skriva några ord om _utilitarism_. Det är en konsekvensetisk teori som förenklat går ut på att en handlings etiska värde ska bedömas utefter hur dess konsekvenser påverkar de allmäna lyckonivåerna i samhället. I en politisk kontext är alltså ett förslag gott om dess konsekvenser i genomsnitt ökar lyckan i samhället. Som tumregel är det här en ganska bra teori som kan fungera som ett verktyg för att utvärdera förslag. En reform som tar resurser från en kapitalägande minoritet och använder dem för att förbättra livet för ett bredare lönearbetarkollektiv så ökar generellt sett den genomsnittliga lyckan i samhället. Utilitarismen som etisk doktrin är alltså fullt kompatibel med socialdemokratin som ideologi.

Det finns dock ett[^2] stort problem med utilitarismen: vi har inte instrument som direkt kan mäta den genomsnittliga lyckan i samhället. Så när vi ska ta fram "objektivt bra" policy blir dessa förslag aldrig bättre än:
1. Träffsäkerheten i definitionen av vad som är "bra".
2. Förmågan att mäta i vilket utsträckning utfallet faktiskt uppfyller definitionen av "bra".

# Åt var och en efter betalningsvilja
Låt oss säga att två lägenheter ligger ute: en 35-kvadratsetta för 4 000 kr/månaden och en 70-kvadratare för 8 000 kr/månad. På vår marknad har vi en IT-konsult som vill bo ensam, och en familj med två föräldrar och ett barn. Som singelhushåll behöver man inte så mycket utrymme, och det är rationellt för den ensamme IT-konsulten att välja den billiga lägenheter. Barnfamiljen har däremot ett större behov av plats, men har å andra sidan två arbetande föräldrar med varsin inkomst. Att betala för den extra ytan är alltså inget problem.

Därmed kommer både IT-konsulten och barnfamiljen att vara som lyckligast när den lilla ettan tilldelas IT-konsulten och barnfamiljen får 4-rummaren. I detta exempel blir alltså utfallet "bra" när en effektivt utnyttjad betalningsvilja är den proxy vi använder. Lyckan maximeras och situationen är etiskt korrekt enligt utilitära principer.

Som vanligt döljer det sig dock ett orealistiskt antagande i det här nationalekonomiska resonemanget: att IT-konsulten och föräldrarna har liknande inkomster. Hyror sätts som bekant inte i termer av "procent av hushållets disponibla inkomst" utan sätts i rena kronor och ören. De etiska implikationerna ändras därför helt när IT-konsulten tjänar 40 tkr efter skatt[^3] medan föräldrarna jobbar med ingångslöner i detaljhandeln och tillsammans skrapar ihop 37 tkr.

När IT-konsulten vill flytta ihop med sin partner med liknande inkomst kommer deras betalningsvilja, i kraft av deras avsevärt högre inkomster, att vara högre än barnfamiljens. I en fyrarummare har paret plats för sovrum, vardagsrum och var sitt arbetsrum, vilket de absolut har råd att prioritera! Deras gemensamma inkomst är ju dubbelt så hög som familjens och i avsaknad av barn har de dessutom mindre utgifter. Alltså är det effektiva utfallet att lägenheten tilldelas konsultparet.

Få socialdemokrater skulle hålla med om att detta är ett önskvärt utfall. Det är inte heller rimligt att hävda att det i en utilitaristisk lyckokalkyl skulle vara det mest lyckomaximerande utfallet. Nyckeln ligger i att inse att betalningsviljan är en funktion av två variabler: betalningsförmåga och behov. I det första exemplet där båda parter har liknande inkomster är alltså betalningsförmågan irrelevant och det är behovet som dominerar kalkylen. Det som skaver är alltså att det ojämlika utfallet bryter mot principen att fördela "åt var och en efter behov".

När betalningsviljan är kriteriet för att mäta hur effektiv en reform är degenererar alltså utilitarism till en socialdarwinism där välbeställda personers önskemål systematiskt övervärderas. Att använda betalningsvilja som grund för att moraliskt försvara en samhällsreform kräver ironiskt nog att samhället är kommunistiskt.

# Är någon verkligen betalningsvillig?
I ett Stockholm med stora klassklyftor och med en bostadsmarknad med obscena priser är det väldigt få som kan välja bostad efter vad de vill betala. Det här gäller såväl för hyresrätter som för bostadsrätter. Just nu är majoriteten av de studentettor som ligger på SSSB:s hemsida lägenheter på 18 kvm med en hyra på 6 087 kr.

![](/images/betalningsvilja/kungshamra.png){: .center-image }

I exemplet ovan ser vi att denna lilla lägenhet, vars hyra motsvarar 55 % av CSN-lån och studiebidrag, bokats av någon som stått i bostadskön i _mer än tre och ett halvt år_. 


[^1]: Pragmatism är kanske det begrepp som missbrukas värst inom socialdemokratin. Ett pragmatiskts förhållningssätt till politik handlar om att inte låsa fast sig vid lösningar utan välja de som är mest ändamålsenliga. En allt för stor del av partiet tycks tolka begreppet som en synonym till konservatism, och avfärdar därmed alla politiska lösningar som sträcker sig bortom finjusteringar av de redan existerande systemen partiet förvaltar.
[^2]: Egentligen finns det många problem. Till exempel är en vanlig invändning att en naiv utilitarism innebär att det är etiskt riktigt att döda en frisk person om dennes organ sedan används till att rädda flera personer med organsvikt.
[^3]: Det innebär en bruttolön på 55 tkr, vilket inte är ovanligt för en IT-konsult med några års erfarenhet.